# Географічні дослідження на території України

В Україні наукові географічні дослідження значно розширилися у XIX ст. після створення Харківського, Київського і Одеського університетів. Величезний внесок у дослідження причорноморських степів і ґрунтів нашої країни зробив у другій половині XIX ст. <span class="p1">Василь Докучаєв</span>.  У різні часи  <span class="p1">Павло Тутковський</span>  і  <span class="p1">Гаврило Танфільєв</span> досліджували поверхню України та склали цінні карти її території. Особливе місце у становленні та розвитку вітчизняної географії належить <span class="p1">Степану Рудницькому</span>.  У 1927 році в Харкові він організував і очолив <span class="p1">Український науково-дослідний інститут географії та картографії</span>. С. Рудницький перший склав комплексну географічну характеристику України, перший опрацював українську географічну термінологію, створив першу фізичну карту території нашої країни, видав кілька великих праць про Україну, що були перекладені різними європейськими мовами. <span class="p1">Д. Воблий</span> займався питаннями економічного районування, комплексного розвитку економіки України. <span class="p1">В. Кубійович</span> досліджував життя населення та особливості розвитку господарства Карпат.